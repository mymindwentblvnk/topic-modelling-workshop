Jaak Joala (26. juuni 1950 - 25. september 2014) oli eesti laulja ja muusikapedagoog.

Alustas oma muusikukarjääri Olav Ehala popansamblis Kristallid 1967. aastal. Nendega on salvestatud kümmekond lugu. Need olid Jaak Joala esimesed helilindistused raadios. Sügisel 1968 lõi bassimängija ning lauljana kaasa populaarses Toivo Kurmeti ansamblis Virmalised. Koos Virmalistega laulis ta sisse mitu Toivo Kurmeti laulu: "Taas on päev", "Naer", "Ainult sul", "Ma ei tea miks", "Üksinda".

Tema salvestustega on avaldatud rohkesti heliplaate kodu- ja välismaal. 1980ndatel sai ta rahvasuus hüüdnime "Kremli ööbik", kuna esines ja salvestas palju Venemaal ja mujal tollases NSV Liidus ning suur osa tema tolleaegsest repertuaarist oli venekeelne.

Alates 1980-ndate aastate lõpust pöördus taas Eesti publiku poole nii muusiku kui ka nt suuremate rockkontsertide ja -festivalide konferansjeena (Rock Summer, Rolling Stones'i tuur jne). Tuntumad projektid muusikuna olid 1960-ndate muusikat esitanud Kollane Allveelaev G (koos Ivo Linna, Karl Madise, Meelis Punderi jt-ga) ning 1990-ndate keskel ühiskontserdid Ivo Linna ja Tõnis Mägiga (rahvasuus nn. Kolm Tenorit). Hiljem loobus laulmisest, pühendudes pedagoogi-, produtsendi- ja saatejuhitööle.

On osalenud Poolas Sopoti laulufestivalil, kus ta sai auhinna. <a href="https://www.last.fm/music/Jaak+Joala">Read more on Last.fm</a>. User-contributed text is available under the Creative Commons By-SA License; additional terms may apply.