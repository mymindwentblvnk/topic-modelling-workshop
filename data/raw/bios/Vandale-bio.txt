Vandale
In 1979 wordt in Sittard de hardrockformatie Pharao opgericht, de voorloper van Vandale. In 1980 verandert de naam in Vandale. De groep wordt ontdekt en vervolgens gevormd door Lou Beerens. Deze popfotograaf en journalist voorziet de muzikanten Ed Bopp (gitaar), Tekkie (gitaar), Bert van Klaveren (zang, bas) en Luc Garé (drums) van het juiste image en de juiste teksten. In het voetspoor van de dan opkomende Nederlandstalige golfstroming is de groep duidelijk een buitenbeentje, maar met de door Alfred Lagarde geproduceerde single Wij Zijn Vandale komt de groep toch aan de bak. Bassist Pat Rademakers wordt in 1981 aangetrokken, zodat Van Klaveren zich meer op de zang kan gaan concentreren.De eerste elpee Schandale geeft op glasheldere wijze inzicht in de problematiek van de al dan niet werkende jongeren, zonder te vervallen in Sociale Academie-taal. Van deze elpee wordt ook een Duitstalige versie opgenomen. Drummer Leon Biessen vervangt in 1982 Luc Garé. Door zijn toedoen is het tweede album Stale Verhale beduidend heavier van aard. In tegenstelling tot wat Lou Beerens voor ogen heeft gehad, slaat Vandale bij het grote publiek niet aan. De singles Weet Ik Veel/Rad(t) en Geitenwollensokkenrockers/Komplete Kicken behalen dan ook de hitparade niet. De groep speelt op Parkpop in Den Haag. Aangezien de nieuwe koers niet het beoogde succes teweeg brengt, wordt Biessen vervangen door drummer Eddie Rokx. Deze zorgt voor een swingender, wat algemener ritmische aanpak. De uitkomst hiervan zou te horen moeten zijn op het derde album, Fatale Ideale, maar door het faillissement van platenmaatschappij Inelco zal de plaat de winkels nooit bereiken. Als de aan Willem van Oranje opgedragen single Wij Willen Willem flopt, zegt de nieuwe platenmaatschappij WEA haar vertrouwen in de band op, waardoor Vandale uiteenvalt. Rokx duikt later op in de door Van Klaveren gemanagede happy metal-formatie Zinatra. Met gitarist Tekkie zit Rokx in de begeleidingsband van René Shuman, met wie het duo op tour gaat en plaatopnames maakt. Twintig jaar na het einde van Vandale verschijnen bij Rock Inc. de albums Schandale en Stale Verhale op cd aangevuld met nooit eerder verschenen tracks. 

RM

 <a href="https://www.last.fm/music/Vandale">Read more on Last.fm</a>. User-contributed text is available under the Creative Commons By-SA License; additional terms may apply.