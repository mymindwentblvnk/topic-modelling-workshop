We'll sneak up on you like a giraf in dark glasses trying to get in a polar bear-only golf club. And play that funky..that damn funky music!

Een indie/post-something kwintet uit het exotische Peer. Klinkt als het licht scheel starend bewijs van een dronken one night stand tussen The National en The Joy Formidable. (Arcade Fire gluurt ook nog even mee door het sleutelgat.)

Grijpen de luisteraar vast met melodieuze weerhaken en sturen er vervolgens een in fuzz/reverb gedrenkte pletwals over. Wees gerust, de instrumentale mokerslagen worden gezalfd door de engelenzang van zangeres Loes Caels. Werden in 2013 gekozen als een van de drie meest beloftevolle jonge bands door Studio Brussel en as such bekroond tot ‘De Nieuwe Lichting van Studio Brussel’.

Rhinos Are People Too is Loes Caels (vocals), Ewout Decraene (bass), Tim Theunissen (gitaar), Pieter Vanheeswijck (drum & groupies) en Pieter-Jan Decraene (gitaar).
OB.

PRESS:

"Rhinos Are People Too kwam binnen met een waaier aan sprankelende riffs en onophoudelijk gebeuk: de melodieën aanstekelijk, bruut en pittig, de stem van zangeres Loes Caels zalvend als die van Jónsi. ‘Pelkuri’, gebouwd op maat van uitverkochte stadions, zweemde naar het machtige ‘Whirring’ van The Joy Formidable, en ‘Roses’ van dEUS deed het origineel licht nerveus achterom kijken.
Nog een verdienste van Rhinos Are People Too: we beseffen nu meer dan ooit dat breed uitwaaierende pop niet overmoedig en geforceerd móét klinken. Bijkomend pluspunt: de shoegazende eerste song (de titel, iemand?) bewijst dat de Limburgers (Perelaren, meer bepaald) uit meerdere vaatjes durven te tappen. Veel groeimarge dus, maar ook nog wat werk voor de boeg. Gáán, gasten!" (HUMO)

'De gloednieuwe band met wortels in de Limburgse fruitstreek verkoopt in reverb gedrenkte muilperen en een sound die refereert aan het beste van Editors en Arcade Fire. Een melodieuze pletwals met een eigen karaktersmoel, de puisten nu al ontgroeid. Te ontdekken!' (Absolutely Free Festival/Limbolink)

'Rhinos Are People Too staat voor een noisy, fuzzy, donkere en zware sound. Denk aan de The National maar dan met een vrouw achter de microfoon!' (Het Groot Geweld, AB)

'We'll sneak up on you like a giraf in dark glasses trying to get in a polar-bear only golf club. Zowel de introductie als de 2 songs op het vi.be profiel van RHINOS ARE PEOPLE TOO getuigen van originaliteit. Ergens te situeren tussen Foals, Arcade Fire, The National en Chromatics maar de epische Limburgse shoegaze rond zangeres Loes Caels heeft vooral een eigen smoel en een opvallende, in fuzz en reverb gedrenkte, sound. Geslaagde en gelaagde muziek.' (Bram Vermeersch, RIFRAF magazine)

'De band viel mij op omdat er gewoon heel veel in zit. 2 zangers, een zangeres die begint met een soort van mooie, zweverige stijl van zingen en een featering van Roel Vanbuel, hopelijk is die vaker te horen samen met de band, de combinatie werkt immers heel goed. Het is een voorbeeld van een nummer dat heel melodieus start en dan eindigt in een pletwals. Een stijloefening die wel vaker geprobeerd wordt door bands maar in dit geval werkte het echt wel. Een nummer met veel drive, het barste goed open. Een nummer waarvan ik wel meer van wou horen, zeer benieuwd of het live kan waargemaakt worden!' (Ayco Duyster, STUBRU)

'terwijl Rhinos Are People Too hoge ogen gooide met 'Roses' van dEUS. In hun versie leek het wel alsof Nico postuum een postje had versierd bij Sonic Youth.' (De Morgen)

Rhinos Are People Too: Het is haast onmogelijk om iets over deze neushoorns te schrijven zonder dat de term 'shoegaze' valt. Het scheurt, bonkt en stuitert. Een mooi huwelijk tussen (veel en gelaagde) gitaren, elektronica en man/vrouw samenzang. Meteen ook het bewijs dat luid en melodieus elkaar niet in de weg hoeven te staan! Benieuwd hoe ze dit live klaarspelen. (4AD) <a href="https://www.last.fm/music/Rhinos+Are+People+Too">Read more on Last.fm</a>. User-contributed text is available under the Creative Commons By-SA License; additional terms may apply.