Sosnowiecki Horrorshow, legenda polskiej sceny oi! i ska. Skład działający, z przerwami, od 1994 roku! Założony przez Banana, Stecyka i Tarasa, przy zmieniających się artystach, przez prawie 30 lat istnienia, zespół stworzył wiele naprawdę kultowych numerów z życiowymi tekstami (które wydane zostały m.in. na płytach „Ryps Wyps” czy „Ultra Kuku” i "Alex Go!") i napisał kilka sztandarowych numerów o Zagłębiu Sosnowiec, które do dziś rozbrzmiewają na stadionie. Miłość do piłki nożnej i do sosnowieckiej drużyny stała się niejako wizytówką tego zespołu, a utwory o piłkarskim klubie wyróżniają ich styl na mapie polskiej muzyki oi! Horrorshow to także lokalni patrioci, którzy w swoich tekstach przemycają też regionalne prawdy i ważne dla Zagłębiaków fundamenty, śpiewając np. „Moje miasto tylko graniczy ze Śląskiem, moje miasto leży w Zagłębiu Dąbrowskim.”

Historia
Wakacje 1994
Banan, Stecyk, Taras nagrywają na magnetofonie parę nagrań. We wrześniu tego samego roku kaseta wpadła w ręce ś.p. Bogdana Szewczyka, któremu materiał spodobał się na tyle, że wykupił dla zespołu sesję nagraniową w Studiu Fors.

26-28 czerwiec 1995 | Studio "Fors" Czeski Cieszyn
Banan, Stecyk, Taras, Binkwa nagrywają kasetę, która będzie nazywać się "ULTRA KUKU" i wywróci do góry nogami świat wielu młodych ludzi. Niespodziewana śmierć Bogdana Szewczyka, który miał doprowadzić do wydania kasety w swojej wytwórni "Szary wilk", komplikuje sprawy... Na dodatek ginie kaseta matka (tzw. DAT).

Listopad 1995 | Zaczynamy prawdziwy Horrorshow
W miejscu obok Komendy Głównej milicji, naprzeciwko "plastrów miodu", zwanym GaleriA (taki komis-galeria), a tak naprawdę w zwykłej piwnicy w jednej z kamienic, stoi perkusja, wzmacniacz, gitara... Pewnego razu zagląda tam Banan, a Igor przyprowadza Speca. Spec siada za garami, grają '77 i ku zaskoczeniu obecnych okazuje się, że Spec umie bębnić, a numer brzmi tak, jakby grali go od zawsze. Beton (bas) ugadany był już wcześniej, a Majka (git) dociera na następną próbę tydzień później. Aby kawałki SKA brzmiały jak... SKA, dołącza jeszcze Łysy na puzonie i Kwinto na trąbce. W tym składzie grają w "Szpaku" legendarny koncert z Analogsami. Dzięki staraniom "Kwaśnego" odnajduje się zaginiony DAT ze studia i światło dzienne ogląda kaseta "Ultra Kuku" wydana przez Carry on Oi z numerem... 013! W pewnym momencie sekcja dęta powiększyła się o dwóch trąbkarzy: Janka i Kozera, ale nie trwało to długo... Łysy zrezygnował na korzyść Albionu, Kozer założył Konopians, Kwinto rozsypał się podczas sesji nagraniowej, sytuację uratował Janek, nagrywając partie dęte sam.

Kwiecień 1997
Znowu 3 dni, znowu czeski Cieszyn i kaseta pt. "RYPS WYPS" w składzie: Banan, Spec, Majka, Beton, Janek. W międzyczasie odchodzi Beton, a na jego miejsce przychodzi Rudi.

2000 –
Kiedy Spec „służył ojczyźnie” Horrorshow wspierał Stecyk. Nagrania zarejestrowane ze Stecykiem w 2001, w Studiu Rafała Nowaka, a także ze Specem w 2003, musiały doczekać się pomocnej ręki naszych południowych sąsiadów z Czeskiej Republiki. Tym sposobem światło dzienne, w roku 2004, ujrzał pierwszy CD Horrorshow "POCIĄG Z FORSĄ" wydany w czeskim RABIAT REC, dzięki "Kabanosowi". Około roku 2007/08, Rudi poświęcony działalności w Konopians, podziękował za współpracę, a dołączył do Horrorshow "Gruby". Powstał wtedy album "ALEX GO!". Zespół grał koncerty m. in. w Czechach, Słowacji, Niemczech, Anglii... i oczywiście w Polsce. Najnowsze wydawnictwo to winylowe EP ZAGŁĘBIE TO MY nagrane w 2018 roku w studiu Rafała Nowaka w Sosnowcu. Wydane przez Olifant Rec w 2019. Nie jest to pierwsze winylowe wydawnictwo Horrorshow. W Olifancie ukazała się wcześniej EP „Online Generation”, a także pierwsze wydawnictwo – „ULTRA KUKU” – w nowej szacie graficznej.

Skład
Banan – gitara
Spec – bębny
Rudi – bas
Janek – trąbka
Majka – gitara
Piastol – grafiki <a href="https://www.last.fm/music/Horrorshow">Read more on Last.fm</a>. User-contributed text is available under the Creative Commons By-SA License; additional terms may apply.