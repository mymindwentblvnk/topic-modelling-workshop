Sedan debuten “Allvar” har Vånna Inget gjort över hundra spelningar och sakta men säkert byggt en stor fanbas. 25 Oktober släpps bandets andra album “Ingen Botten”. Idag släpps de första av höstens turnédatum.

2011 släppte Vånna Inget sitt debutalbum “Allvar”. En skiva raskt skriven och inspelad av ett band drivna av det kreativa rus som bara kan komma ur insikten att man just bildat en grupp där allt stämmer. Där kemin är något utöver det vanliga. Ett faktum som inte gick någon som hörde skivan förbi. “Allvar” blev en oväntad succé och Vånna Inget ett namn förknippat med stora förväntningar.

Två år senare har Vånna Inget gjort över hundra spelningar i Sverige, USA och Europa. Bandet har skapat sig en stadigt växande skara fans, något som inte minst visade sig i maj då de gjorde en triumferande konsert för stor publik på Debaser Medis i Stockholm. En spelning som utgjorde ett kvitto till hur musik kan växa organiskt av sig själv när det väl slagit rot i människors hjärtan.

Vånna Ingets musik berör. Det stod klart från första anslaget på “Allvar” och understryks med all önskvärd tydlighet på bandets andra album “Ingen Botten ” som släpps 25/10 och är producerad av Jari Haapalainen (The Bear Quartet, Kajsa Grytt, Eldkvarn)

Där “Allvar” fann kraft i sin rusiga iver att få ur sig allt på en gång är “Ingen Botten” en något mer nyanserad historia. Vassa gitarriff och skimrande orgelmelodier vävs samman med en pådrivande, dynamisk rytmsektion. Bandet har också kostat på sig att ta ned tempot på sina ställen och leka med arrangemang. Men framförallt rör det sig om en förädling av ett uttryck snarare än tvångsmässig förändring för saken skull. Vånna Inget har grävt där de står och tagit vara på det som är unikt med sin musik. Mötet mellan punkig nerv och melodisk sensibilitet. Förmågan att få klaustrofobiska teman om instängdhet och desperation att känns upplyftande, frigörandet.

Framförallt har Karolina Engdahls sång vuxit till ännu högre nivåer av drabbande intensitet. Hon sjunger kraftfullt och skört. Ångestridet och självsäkert. Allt med lika delar attack och känsla för precis frasering i sin djupt personliga närvaro.

“Ingen Botten” infriar varenda en av de högt ställda förväntningarna Vånna Inget sett byggas upp kring sitt band under de två år som gått sedan debuten. Ett album som både vidgar deras utrycks spännvidd och jobbar sig djupare in mot kärnan i det som är Vånna Inget.

Karolina – Sång
Tommy – Gitarr
Andréas – Trummor
Joel – Orgel/Synth
Niklas- Bas

http://www.facebook.com/pages/Vånna-Inget/176549792399959

 <a href="https://www.last.fm/music/+noredirect/V%C3%A5nna+Inget">Read more on Last.fm</a>. User-contributed text is available under the Creative Commons By-SA License; additional terms may apply.