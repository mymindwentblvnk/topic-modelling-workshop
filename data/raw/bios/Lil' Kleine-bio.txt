Lil' Kleine, artiestennaam van Jorik Scholten (Amsterdam, 25 oktober 1994), is een Nederlands rapper en acteur. Met Danny de Munk bereikte hij de Top 100 met het nummer Zo verdomd alleen. Met Ronnie Flex had hij enkele hits, waaronder Drank & drugs, dat in 2015 op nummer 1 kwam in de Top 100. Verder is hij lid van de formatie Giocatori. Scholten maakte in 2005 zijn acteerdebuut, toen hij een klein rolletje had in de film Diep. Hierna had hij gastrollen in enkele televisieseries en speelde hij Franky in de speelfilm Prins.

Scholten werd geboren op De Wallen en groeide op in de Jordaan. Later verhuisde hij naar Amsterdam-Oost. Tijdens een deel van zijn jeugd woonde hij bij zijn vader, vanwege zijn – naar eigen zeggen – minder hechte band met zijn moeder.[1] Op zijn achtste begon hij met dansen en acteren. Hij deed mee aan het programma Praatjesmakers, had een rol in de film Diep (2005) en een gastrol in de politieserie Van Speijk (2007).[2]

In 2012 bracht hij zijn EP Tuig van de richel uit. Ook deed hij mee aan het programma Ali B op volle toeren, waarin hij met Brownie Dutch en Ali B het nummer Zo verdomd alleen van Danny de Munk opvoerde. De studio-opname ervan, met De Munk, kwam in de Single Top 100. Dat jaar had hij verder nog een gastrol in de televisieserie Van god los. In 2013 bracht hij samen met Joelito Cortes zijn eerste single uit bij Top Notch, genaamd Verliefd op je moeder. Sinds 2014 presenteert hij het programma Hip Hop NL op Xite.

Samen met andere rappers van Top Notch produceerde hij in februari 2015 op Schiermonnikoog verschillende nummers. Hieruit volgde het album New wave, waarvan de singles Zeg dat niet en Drank & drugs verschenen. Beide bereikten de Nederlandse hitlijsten. In juni van dat jaar verscheen de Nederlandse speelfilm Prins, waarin Scholten de rol van Franky speelde.

Op 12 februari 2016 bracht hij zijn debuutalbum genaamd WOP! uit. Dit album heeft hij samen geproduceerd met Ronnie Flex, Eric Cheung en Jack $hirak.

Eind mei 2017 bracht Kleine zijn album Alleen uit. De titelsong stond dagen op nummer 1 in de Top 50 Nederland. Later stond het lied Krantenwijk weken op nummer 1 in de Top 50. In juni bracht Kleine het tweede deel van het album uit. Het liedje Loterij samen met Ronnie Flex stond na de eerste dag gelijk al op nummer 2 in de Top 50.

In juli 2017 opende hij in het centrum van Amsterdam zijn eigen patatzaak. Hij wordt naast zijn goede vriend Daniel Lam mede-eigenaar van de zaak, die De Belg heet.

Kleine is meerdere malen in aanraking gekomen met de politie. In december 2019 raakte hij betrokken bij een mishandeling in een nachtclub en is daarvoor veroordeeld tot 120 uur taakstraf, maar ging in hoger beroep.
Ook is hij in mei 2021 en januari 2022 opgepakt voor mishandeling van zijn partner. <a href="https://www.last.fm/music/Lil%27+Kleine">Read more on Last.fm</a>. User-contributed text is available under the Creative Commons By-SA License; additional terms may apply.