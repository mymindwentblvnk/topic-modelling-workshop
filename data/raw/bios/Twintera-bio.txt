Un lungo periodo di collaborazione tra tre dei componenti dell’attuale line-up(Simone Zanoni [chitarra ritmica e solista], Al Pia [chitarra ritmica e solista] e Massimo Bellamoli [Batteria]), così salda e soddisfacente da creare di giorno in giorno una grandissima complicità, li spinge, agli inizi del 2005, ad intraprendere con grande serietà ed impegno un nuovo progetto. L’innata passione comune per il Prog/Power Metal e le passate esperienze nel campo dell’Heavy portano il cantante Fabio Merzi, da sempre ammirato dai tre musicisti per la sua sorprendente estensione e capacità tecnica, ad unirsi a loro. Le prime prove iniziano senza la presenza del quinto elemento, il bassista, ma nonostante questo i quattro si dimostrano subito in grande sintonia. Una lunga e difficile ricerca li porta nell’estate dello stesso anno a trovare l’anello mancante, il giovanissimo Stefano Fava, che oltre a portare il suo prezioso contributo musicale, frutto di più svariate e differenti esperienze, invade la band di quell’umorismo unico che lo caratterizza. L’indispensabile utilizzo della tastiera, reso possibile da Simone e in altri casi da Fabio, permette ai cinque di svezzarsi con classici di grandi band come Angra, Helloween, Symphony X, Stratovarius per arrivare a seri progetti di produzione propria che permettono alla band di dimostrare particolare originalità ed innovazione nell’ormai ben definito genere. È nell’estate del 2006 che inizia la prima esperienza di registrazione che li porterà alla realizzazione di un demo contenente solamente alcune cover. Passa un anno intero prima che i cinque possano godere della determinante presenza di un sesto elemento di grande esperienza come Matteo Bigon alle tastiere, il quale fin dal primo momento collabora pienamente tanto nelle cover quanto nei pezzi firmati "Twintera". Da questo momento in poi la concentrazione si focalizzerà sulla produzione originale, la più soddisfacente applicazione di tutte le conoscenze acquisite in questi mesi trascorsi insieme in cui l’ingente passione e l’inesauribile determinazione hanno fatto da padrone. <a href="https://www.last.fm/music/Twintera">Read more on Last.fm</a>. User-contributed text is available under the Creative Commons By-SA License; additional terms may apply.