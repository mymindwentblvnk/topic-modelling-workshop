Jsme pražská thrash-death metalová kapela Spreading Dread a trpíme rozličnými psychickými vadami, kterými se vzájemně doplňujeme a tvoříme tak komplexní hudební těleso. V únoru 2012 jsme vydali naše debutové album Sanatorium, ve kterém se očima hlavního antihrdiny příběhu (Pán) věnujeme polemizování o formě dnešní společnosti, propadnutí drogám s následným absolvováním psychiatrické léčby a rozežrání osobnosti výčitkami svědomí do morku kostí..

Historie

Úplný počátek tvorby sahá do roku 2006, kdy se Šimon Kotrč (kytara) propil až do Dobřanské léčebny, kde  vznikaly první verze skladeb „Bastard Brain“ a „Sanatorium“. Po návratu z léčebny se rozhodl s hraním skončit a trvalo skoro rok, než se na výzvu Traktora (Michal Pejznoch – baskytara), bývalého spoluhráče z kapely Delirium, ke skládání vrátil. Nedlouho na to 05/2007 přitáhl Traktor do Varů Šáfu (Karel Šafařík – bicí) a tím začala první etapa kapely. Počáteční euforii brzy vystřídal vztek, protože se na nás lepila smůla na každém rohu. Tyto stavy jsme ventilovali hraním,  čímž jsme je otiskli do naší tvorby. Z tohoto období pochází i název Spreading Dread, který v tu chvíli naprosto vystihoval naše psychické narušení. Na konci léta byl objekt, ve kterém se nacházela naše varská zkušebna, odsouzen k demolici, Šáfa se musel vrátit do Prahy, a tak to chvíli vypadalo, že je po kapele..

Po několika měsících jsme si však našli zkušebnu v Praze a pokračovali v hraní i přes vzdálenostní handicap. Vznikal další repertoár (skladby „World Consuming Itself“ a „Losing Time“) včetně textů, kterých se ujal Fuga z naší pražské bandy.

Protože se nám za celou dobu nepodařilo sehnat schopného zpěváka, 12/2008 jsme odehráli první koncert instrumentálně. Nedlouho nato se nám ozval zpěvák Miloš Smrž (Krysoš), který měl v krvi pevný rytmus, tak jsme ho přijali a v roce 2009 a 2010 jsme s ním odehráli řadu koncertů. Námi se zvyšující nároky ho ale na podzim 2010 přiměly k odchodu z kapely. V průběhu roku 2010 se kapelou mihnul ještě kytarista Honza Body, který výborně zvládal naši technickou náročnost, ale musel s hraním skončit ze zdravotních důvodů. Následovalo opět instrumentální vystupování ve třech.

Album bylo téměř kompletní, když nás 02/2011 na koncertě zaujal zpěvák Míráč (Miroslav Korbel), se kterým se nám podařilo domluvit hostování na demo nahrávkách. Vzájemná spolupráce byla perfektní jak hudebně, tak lidsky, a tak netrvalo dlouho než se Míráč stal plnohodnotným členem kapely na postu zpěváka. Celé léto jsme tudíž kompletně zasvětili přípravám na studio (především zpěvu) a na konci srpna jsme odjeli spečetit naše dílo do studia StreetSound v Pardubicích.

Traktor - Baskytara 
Šimon - Kytara, Zpěv, Growl, Scream 
Míráč - Growl 
Šáfa - Bicí 
Fuga - Kytara <a href="https://www.last.fm/music/Spreading+Dread">Read more on Last.fm</a>. User-contributed text is available under the Creative Commons By-SA License; additional terms may apply.