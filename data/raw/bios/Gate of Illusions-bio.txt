Psal se rok 2007, když se rozpadla kapela ETERNAL HATE, ve které působili Marek Opatrný, Adam Šterner, David Kalaš, Tomáš Mařík.

Psal se leden 2008, když vznikla kapela GATE OF ILLUSIONS, kterou zakládali Adam Šterner (kytara) a David Kalaš (basa). Chvíli poté se ke kapele přidal bubeník Jakub Petříček a v srpnu téhož roku Tomáš Votava (kytara). V této sestavě však žádný koncert neproběhl, Tomáš kapelu opustil a ke starým známým se vrátil Marek Opatrný.

V té době ještě GATE OF ILLUSIONS hledali zpěváka. První koncert (Plzeň, Rum Fest, březen 2009) s kapelou odzpíval Tomáš Abrahám, byl to však také zároveň poslední koncert v pěti na nějakou dobu. Tomáš se rozhodl kapelu opustit. Neúčastnil se tak ani prvního Diabolical Festu v rokycanské Palubě, pořádáného kapelou.

Následovalo několik většinou instrumentálních koncertů, pouze nějaké ty covery odzpíval Marek. V říjnu 2009 se přidal Jakub Bartoň, tehdy působící v kapele Anahuriama. S tím GATE OF ILLUSIONS odehráli celkem dva koncerty, pak se cesty rozešly.

Od roku 2010 se sestava ustálila ve staré známé - Marek, Adam, David, Jakub P., první jmenovaný ke kytaře přibral zpěv. Začalo období vícerého koncertování a skládání nových skladeb, konec personálním problémům znamenal větší možnosti.

Mezi zajímavé zkušenosti jistě patří například účast na dvou ročnících soutěže Skutečná liga, kdy GATE OF ILLUSIONS pokaždé postoupili do čtvrtfinále, účast v soutěži Múza 2012, kde skončili na 3. místě. Na koncerty začala kapela jezdit i dále od Rokycan, zatím však, s výjimkou několika koncertů v Praze, zůstává věrna spíše Plzeňskému kraji. Což ji trochu mrzí (úsměv).

Za zmínku stojí například koncert s Dymytry (Spálené Poříčí - říjen 2011), dvojkoncert s Minority Sound, Proximity a Ghost in the Shell (Plzeň/Praha - listopad 2012) nebo předskakování německým Oblivian a litevským Awakening Sun (Praha - září 2013). Za každý koncert jsou však GATE OF ILLUSIONS vděčni pořadatelům a fanouškům!

Diabolical fest se udál také podruhé a potřetí (květen 2011, červen 2012), vystoupily na něm kapely jako Stíny plamenů, Neurotic Machinery, Octagone nebo Alter in Mind. V roce 2013 se po něm slehla zem, na jaře 2014 se však plánuje díl čtvrtý.

Dlouho GATE OF ILLUSIONS zůstávali v neměnné sestavě, až v létě roku 2013 přišla již déle řešená změna - kapelu opustil bubeník Jakub. V tuto chvíli tak jsou GATE OF ILLUSIONS oficiálně ve třech, jako zaskakující bicman u nich však působí Tomáš Mařík (ex- This Night Draws the End). Všimněte si - v této sestavě se kapela potkala v roce 2007 ještě v ETERNAL HATE! S tím odehráli již první koncert v pražském Exit-usu na Infernalismus party (9. listopad 2013) a čekají je minimálně dva další.

V den konání zmiňovaného pražského koncertu vychází také debutové čtyřskladbové EP "Gate of Illusions". Zvukově bylo EP zhotoveno již na jaře 2013, za což GATE OF ILLUSIONS děkují panu Morbivodovi, který se postaral o nahrávání, produkci, mix, mastering a programované bicí. Průtahy se týkaly hlavně grafické stránky věci, a tak EP vyšlo až více než půl roku poté. V současnosti ho však můžete konečně objednávat na e-mailu gatecd@email.cz a nebo si pro něj přijít na některý z koncertů. Cena je 50,- (+ případné poštovné). <a href="https://www.last.fm/music/Gate+of+Illusions">Read more on Last.fm</a>. User-contributed text is available under the Creative Commons By-SA License; additional terms may apply.