Kapela vznikla v časoch dávnych, keď bohovia boli malicherní a do sveta prišla svetová kríza a prach moci zadusil všetko dobro. Bolo to okolo roku 2007, keď traja nevoľníci dali dokopy sily a rozhodli sa prelomiť brány zla. V dobe padajúceho lístia bol dopyt po matadorovi zo strojárskeho fachu a koncom roku 2008 sa kapela zocelená žiarom z pekiel skompletizovala príchodom ukričaného kapitána. A tak sa vydala na dlhú odvážnu púť. Časy nekompromisných vojen trvali naďalej, dobyli sa až na východ od (do) raja, kde objavili civilizáciu spriaznenú ich kultúre. Cesta bola plná tŕnia, i sám švárny mušketier (imaginárny dvojník vládcu lýbijských oáz) z prvotnej triády padol v boji koncom roku 2009. Netrvalo dlho a elitná jednotka bola opäť v plnej sile, ba priam posilnená legendárnym žoldnierom, ktorého skúsenosti siahali až za hranice súcna. Jeho zručnosti a vedomosti boli obrovským prínosom, pretože mal kľúč od komnaty starej dielne. Oceľ sa opäť kula za tepla aj za studena v tých najdrsnejších podmienkach. Neprebádané zákutia akosi prestali platiť v ich mape, čo ich posunulo do ďalších zaujímavých bojov na blízko. Aby nezariekli, miestna i nemiestna kontrarozviedka poslala echo, a preto boli nútení degradovať diabolský chorál ich pekelnej posádky a hľadať nevyhnutnú náhradu. Švárny lokaj (potomok vychýreného mlynára) z neďalekých pasienok spod hory Šíp sa osvedčil ako mocný rytier a rozlúčil sa s osudom prostého roľníka. A tak liptovskí korzári hrdo zdvihli plachty a s palcátom v rukách, bez stôp po jazvách a okultnou butylkou v kapse na leštenie diamantu v pravom boku, vyrazili reprezentovať lokálnu kovovýrobu!
Hutníci spod Čebraťa majú obrovskú škálu rytmov i melódii, cez ktoré chcú obrobiť i ten najpevnejší kov dnešnej doby, a preto dnes sa píše rok pána 2011 a púte smerujú na blízky juh založiť tábor pre výrobu munície EP, ktorou vám naplnia celé telo i ducha už v blízkej dobe... <a href="https://www.last.fm/music/Kneel+In+Dust">Read more on Last.fm</a>. User-contributed text is available under the Creative Commons By-SA License; additional terms may apply.