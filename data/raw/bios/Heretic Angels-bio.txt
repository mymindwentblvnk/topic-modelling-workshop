การจุติของนางฟ้านอกรีต

Heretic Angles เริ่มฟอร์มวงในช่วงปี 1992 โดยสมาชิกแรกเริ่ม ประกอบด้วย สุรพงษ์ แจ้งอรุณ (เจมส์) ร้องนำ/กีต้าร์, ศราวุธ แสงบุตร (วุธ) กีต้าร์, สมศักดิ์ ขำทอง (บอย) เบส, อิทธิชัย บัวแก้ว (เลาะห์) กลอง และหัวเรือใหญ่ของวง นรินทร์ ชาญปราณีต ผู้จัดการวงและรับหน้าที่เขียนเนื้อร้อง ออกผลงานเดโมอัลบั้มชุดแรกในปี 1993 ชื่อชุดว่า Exterminate The Respiration บันทึกเสียงกันที่ CCI สตูดิโอ (เชียงใหม่) โดยทำออกมาเพื่อแจกเพื่อนฝูงในประเทศไทยเท่านั้น แต่เพียงไม่นาน Roxx Records ก็ได้นำเพลงทั้งหมดจากเดโมดังกล่าวมารีลีสใหม่อีกครั้ง ในชื่อเดิม Exterminate The Respiration " EP '93 (มี 4 เพลงกับ 1 อินโทร ได้แก่ Exterminate the Respiration, Autority Exhauted, Desperate Before Dust, Perpetual Demise, Infinity of Darkness) ซึ่งยังคงเสียงจากต้นฉบับเดิมไว้ แม้ระบบเสียงยังไม่ดีเท่าที่ควร แต่ได้รับความสนใจจากสาวกเมทัลทั้งในไทยและเอเชียตะวันออกเฉียงใต้ ทำให้อีพี่นี้ Sold out อย่างรวดเร็ว

มิถุนายน 1994 เป็นเดือนที่สาวกเดธ เมทัลของเมืองไทยต้องจดจำ กับการแสดงสดครั้งแรกของวง ในชื่องานว่า Savagery In June Live จัดที่นาซ่า สเปซี่โดม แม้ขณะนั้นทางวงมีปัญหาในเรื่องของสมาชิก จากการลาออกไปของบอย ตำเหน่งเบส แต่หาใช่ปัญหาใหญ่ ไลท์โชว์ครั้งนั้นจึงผ่านไปด้วยดี สร้างความทรงจำอันหอมหวานให้แก่ผู้เข้าชม และยังส่งผลให้ชื่อเสียงของ HA เป็นที่รู้จักกันโดยทั่วไป ถึงความเกรียงไกรในฐานะวงดนตรีผู้บุกเบิกถนนสายเดธ เมทัลในประเทศไทย นอกจากนี้ผลพวงจากงานดังกล่าว HA ได้ออกอัลบั้มบันทึกการแสดงสดในชื่อเดียวกับงาน ซึ่งจัดจำหน่ายในต่างประเทศ จึงยิ่งทำให้ชื่อเสียงของวงกระจายไปได้ไกลกว่าการอยู่ในดินแดนขวานโลหะ

หลังจากเสร็จสิ้นงานคอนเสิร์ต ชื่อของ HA ก็ค่อยๆ เงียบหายไป สมาชิกแต่ละคนต่างแยกย้ายไปทำงานต่างๆ หนึ่งในนั้นคือ Growing pain วงดนตรีที่มี 3 สมาชิกของ HA เป็นแกนหลัก ทำดนตรีฉีกหนีไปจากงานของ HA อย่างมาก เนื้อร้องเป็นภาษาไทย มีผลงานออกมากับสังกัดไมล์สโตนของมาโนช พุฒตาล แต่ขณะเดียวกัน HA ก็ยังคงสร้างงานของวงกันอยู่อย่างเงียบบนพื้นพิภพ กระทั่งปี 1997 สมาชิก HA ก็ปรากฏตัวขึ้นอีกครั้ง ในคอนเสิร์ตเปิดฝาโลง (มีวงดนตรีขึ้นกระหน่ำทั้งหมด 4 วง ได้แก่ Heretic Angels, Growing Pain, The Gut of madness และ Cocameram) โดยงานดังกล่าวได้สมาชิกหลักยุคแรกมาขึ้นเล่นครบวง และถือเป็นอีกครั้งที่ HA สามารถสร้างความประทับใจให้แก่ผู้เข้าชมได้อิ่มเอมกับดนตรีเดธเมทัลอันหนัก หน่วงของพวกเขา

ในปีต่อมา การรอคอยของสาวกได้สิ้นสุด เมื่อ HA กลับมาพร้อมกับอัลบั้มใหม่ Vision of Calamity ออกกับสังกัดไมล์ สโตนเรคคอร์ด แต่จากปัญหาเรื่องสมาชิกที่ยังคงคาราคาซังอยู่ ทำให้แกนหลักในการทำงานชุดนี้ตกไปเป็นหน้าที่ของวุธ เฮเรติกเพียงคนเดียว เขารับหน้าที่เหมาทุกอย่างในการบันทึกเสียง ไม่ว่าจะเป็นกีต้าร์ เบส โปรแกรมมิ่ง ส่วนด้านเนื้อหายังคงเป็นรินทร์ เฮเรติกรับหน้าที่ร่ายมนต์ลงบนบทเพลง ส่วนตำเหน่งนักร้องยืมตัวกิตติศักดิ์ บัวพันธุ์ หรือเอ๋ วง Ebola มาทำหน้าที่แทนนักร้องคนเก่าที่ออกไป แม้ดนตรีจะเปลี่ยนไปจากเดิมพอสมควร แต่ด้วยชื่อของ HA แล้ว ไม่ว่าอย่างไร ผลตอบรับก็ยังเป็นไปในทางที่ดี อีกทั้งการได้อยู่ค่าย ทำให้การทำงานด้านโปรดักชั่นต่างๆ มีมากกว่าการออกงานเอง (ในอัลบั้มนี้มีโบนัสแทร็ค 2 เพลง เป็น 2 เพลงจากอีพีแรกในเวอร์ชั่นไลฟ์ บันทึกจากคอนเสิร์ตเปิดฝาโลง)

เหมือนสวรรค์กลั่นแกล้ง นรกไม่ยอมรับ การเดินทางของ HA จึงไม่ราบรื่นสักเท่าใดนักในเรื่องของสมาชิก หลังจากออกอัลบั้ม Vision of Calamity ไป ชื่อของ HA ของเงียบหายลงไปอีกครั้ง ทิ้งให้สาวกรอคอยอย่างใจจดใจจ่อ ถึงการกลับมาอีกครั้ง จนในปี 2002 HA จึงได้ส่งผลงานสตูดิโออัลบั้มเต็มชุดที่ 2 ออกมา เพื่อทวงคืนความยิ่งใหญ่อีกครั้ง ในอัลบั้มที่ชื่อว่า Delicious Sinistery สมาชิกหลักยังคงเป็นวุธและรินทร์ แต่ก็ได้ตัวเลาะห์มาตีกลองสดให้ในการบันทึกเสียง ส่วนตำเหน่งร้องนำยังคงอาภัพ ต้องใช้บริการยืมตัวเช่นเคย ครั้งนี้ได้ตัวบอย Lacerate มารับหน้าที่คำราม ด้วยโทนเสียงที่โหดดุดันสไตล์บรูทัลเดธ สอดรับการทางดนตรีที่เน้นไปในทางโหดอยู่แล้ว ส่งผลให้อัลบั้มนี้เพิ่มดีกรีความร้อนระอุขึ้นมาอีกหลายขุม

หลังจากออกอัลบั้ม Delicious Sinistery มา HA ก็เริ่มออกโชว์ตามงานคอนเสิร์ตอันเดอร์กราวนด์บ้าง แต่ส่วนใหญ่จะยกเลิกไปก่อน เนื่องจากปัญหาด้านสมาชิก และชื่อของ HA ก็ค่อยๆ เงียบหายไปกับกาลเวลาอีกครั้ง สมาชิกในยุคแรกก็เริ่มกระจายออกไปตามทางเดินของตน แม้ว่าจะมีการรวมตัวขึ้นมาเพื่อเล่นคอนเสิร์ตในนามของ HA แต่ก็หาใช่สมาชิกเก่าแม้แต่คนเดียว ส่วนเรื่องของอัลบั้มใหม่นั้น ก็ยังเป็นถูกผนึกไว้ด้วยความเงียบที่ยากจะหยั่งรู้ได้ว่าเมื่อไหร่ที่พวกเขา จะกลับมาสร้างสรรค์ผลงานกันอีกครั้ง ทุกวันนี้ชื่อ Heretic Angels จึงกลายเป็นตำนานแห่งความหายานะทางรูหูที่ยังคงสั่นสะเทือนทุกโสตประสาททุก ครั้งที่หยิบอัลบั้มของพวกเขาขึ้นมาฟัง

ตีพิมพ์ครั้งแรก Cherish The Darkness zine
เขียน Akavit Terahdit  <a href="https://www.last.fm/music/Heretic+Angels">Read more on Last.fm</a>. User-contributed text is available under the Creative Commons By-SA License; additional terms may apply.