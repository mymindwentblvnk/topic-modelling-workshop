Gli Homselvareg nascono nel 2003 da un’idea di Plague (voce) e Selvan (chitarra). Dopo qualche mese entrano a far parte del gruppo Hell (batteria) e Monat (basso).
All’inizio del 2004 la band, adottando il nome provvisorio di “Inferi”, registra il primo demo e si esibisce nel luglio del 2004 allo Zoe Club di Milano. Si tratta della prima, storica data live. Quella stessa estate il gruppo si arricchisce con l’ingresso di un nuovo membro, Bazzy, alla chitarra. La line up è finalmente al completo, e il quintetto cambia ufficialmente nome in Homselvareg.

Il nome Homselvareg rimanda ad una creatura leggendaria: l’Homo Salvadego. Questa figura mitologica, e solo in parte umana, è un predatore figlio della Natura. E proprio dalla Natura, con la quale vive in assoluta sintonia, l’uomo selvaggio trae tutta la sua forza… Il nome criptico della band, preso da un’oscura leggenda presente su tutto l’arco alpino, rimanda all’assoluto antagonismo nei confronti della razza umana di cui gli Homselvareg si sono fatti alfieri.

Nel maggio del 2005 la band registra il primo demo ufficiale, intitolato “Lend your heart to the night”.

Nei mesi seguenti i membri del gruppo compongono il loro debutto discografico:”Homselvareg”, un concept album diviso in capitoli, che racconta una libera interpretazione della vicenda dell’ Homo Salvadego la cui musica si ispira al suono norvegese del black metal. Le registrazioni dell’album avvengono presso lo studio Alpha&Omega da Alex Azzali (Mortuary Drape, Ancient, Steve DiGiorgio…). La prima stampa dell’album esce con un’autoproduzione in edizione limitata di 500 copie verso l’estate del 2006.
Durante i live set tenuti per promuovere l’album di debutto, la band condivide il palco con diverse e importanti realtà dell’underground black metal italiano (Kult, Death Dies, Tumulus Anmatus, Frangar e molti altri) e con mostri sacri del panorama black metal internazionale quali Shining, Huldrefolk, The Stone…
La visibilità ottenuta grazie a questa attività live permette alla band di firmare con l’etichetta ATMF, precisamente per la sub-label De Tenebrarum Principio che, verso la fine del 2007, ristampa l’album di debutto, in una release contenente anche tre tracce provenienti dal primo demo.
Il gruppo continua l’attività live, e nel frattempo si dedica alla composizione del secondo full lenght album che verrà registrato ancora negli Alpha&Omega studio da Alex Azzali.

Come un fulmine a ciel sereno, la band si scioglie nel tardo 2009.

Dopo un’inattività durata diversi anni Bazzy e Plague decidono di riformare gli Homselvareg.

Ed è un ritorno a gran voce. La band infatti si ripresenta sulla scena forte di una nuova line up che comprende Gerion (basso, Tumulus Anmatus), Johnny Phaser (chitarra), Nioin(batteria) e del secondo full lenght album pronto ad uscire. Gli Homselvareg, infine, trovano un nuovo deal con la Sliptrick Records. Gli alfieri dell’anti human life sono attualmente al lavoro sul terzo album, che vedrà la luce tra qualche mese e si preannuncia come il mix perfetto tra le radici black metal e nuove, letali e violentissime sonorità.

http://www.homselvareg.com
https://www.facebook.com/homselvareg/ <a href="https://www.last.fm/music/Homselvareg">Read more on Last.fm</a>. User-contributed text is available under the Creative Commons By-SA License; additional terms may apply.