I Rotten Shore sono una band hardcore/metalcore di Latina attiva nel panorama underground italiano dal 2004.
Il gruppo nasce dalle ceneri di due band della scena musicale pontina, i GDB (di cui facevano parte il vocalist Valentino Sarallo, il chitarrista Dario Polito e il bassista Stefano Vettorino), e gli Atipica (da cui proviene il batterista Marco Pesino). I due gruppi sono molto attivi nei locali latinensi ma dopo l'abbandono del batterista dei GDB, Marco Pesino viene chiamato per formare una nuova band con influenze musicali totalmente diverse.
L'11 gennaio 2004 i quattro si riuniscono per la prima prova negli studi Musmè di Latina. Nei mesi seguenti i Rotten Shore si chiudono in sala prove e cominciano la stesura di pezzi originali; il lavoro è molto intenso e culmina tra ottobre e novembre 2004 con la realizzazione di un cd promo di 6 pezzi, registrato e mixato con il sapiente e geniale contributo di Nicola Valente presso i sopraccitati studi Musmè.
Il promo comincia da subito a essere smistato porta a porta e spedito in molte città italiane, a webzine e riviste, etichette, locali, concorsi musicali e raggiunge l'orecchio di parecchie persone, venute in possesso anche solamente degli mp3 tramite file sharing su internet, tant'è che il gruppo non conosce quante siano le copie del promo che circolino effettivamente nella penisola.
I responsi delle webzine e delle etichette indipendenti sono positivi, con ottime recensioni e proposte di collaborazione. La prima vera soddisfazione arriva però dalla giuria dell'Arezzo Wave Love Festival, che inserisce i Rotten Shore nelle migliori 15 band del Lazio del 2005, tra le oltre 150 che avevano precedentemente inviato il proprio cd. Questo porta i nostri a esibirsi il 17 febbraio 2005 sul palco del Circolo degli Artisti, famoso locale romano che ospita molti concerti di artisti di fama internazionale, per le finali regionali dell'Arezzo Wave 2005.


Segue una ulteriore fase compositiva molto intensa, e dopo quasi due anni dalla loro formazione, il 9 dicembre 2005, i Rotten Shore si esibiscono per la prima volta a Latina, sul palco del Transilvania Horror Club, trascinandosi dietro molti fan incuriositi dal loro esordio. L'anno seguente è un anno che vede i nostri impegnati in una massiccia promozione con lo scopo di crearsi un nome nell'affollato ambiente underground italiano. L'uso di internet è una prerogativa fondamentale e anche grazie al portale MySpace la musica dei Rotten Shore può raggiungere un pubblico più ampio e dare maggiore visibilità al gruppo, che a quel punto può vantare numerose presenze in compilation edite da etichette indipendenti.
I live nel 2006 sono pochi, ma a supporto di band molto valide e conosciute come Kernel Zero, Straight Opposition e Ebola.


A dicembre 2006 i Rotten Shore si chiudono nuovamente in studio di registrazione, sempre coadiuvati dal fedele Nicola Valente, partorendo un nuovo album "Il Vero", presentato a Latina con un concerto il 23 dicembre.
I responsi sono, come per il promo del 2004, ottimi e incoraggianti; questo nuovo lavoro porta la band a esibirsi in più di 20 live tra Latina, Roma, Bologna, Grosseto, Frosinone, Torino e Milano.
Il 31 ottobre 2007, immediatamente dopo un live esaltante in un centro sociale della periferia romana, Valentino Sarallo annuncia la sua uscita dai Rotten Shore per motivi personali. La band è costretta ad annullare molte date e a rifiutarne altrettante, continuando però a produrre nuovo materiale in sala e cominciando da subito la ricerca di una nuova voce.


Dopo molti contatti e qualche prova, agli inizi del 2008 inizia la collaborazione con Daniel Casari, giovane romano particolarmente duttile e dotato vocalmente, con cui la band sta attualmente lavorando per tornare al più presto sulla scena.


DISCOGRAFIA

Album:

2004 - Promo2004
2007 - Il Vero

Compilation:

2006 - AA.VV. - Do Hit Yo! Self Vol.1
2006 - AA.VV. - A Dark Soundtrack (web compilation)
2006 - AA.VV. - Unmute Compilation Vol.3
2007 - AA.VV. - Akompilation III
2007 - AA.VV. - Notes Sk8Rock
2008 - AA.VV. - Holly Hock Street Compilation (web compilation) <a href="https://www.last.fm/music/rotten+shore">Read more on Last.fm</a>. User-contributed text is available under the Creative Commons By-SA License; additional terms may apply.