Distorziju uma osnivaju u siječnju 2001. dvojica prijatelja sa splitskoga Pravnog fakulteta, Nikola Aleksić i Jakša Marušić. Pridružuju im se Boris Tomljanović na basu i Tino Čondić na bubnjevima. U početku su imali pjevačicu, a nakon njezinog odustajanja Aleksić preuzima mikrofon (bio je pjevač u splitskome metal sastavu Gorki, koji je postojao od 1998. do 2000.).

Tijekom 2001. članovi sastava pišu pjesme i uvježbavaju sviračke sposobnosti. U prosincu 2001. Tino Čondić napušta sastav, a umjesto njega u siječnju iduće godine pridružuje se Kažimir Cukar. Godine 2002. nastupaju na nizu koncerata u Splitu i okolici, uključujući i prvu motorijadu na Mosoru. Ubrzo odlučuju snimiti CD i počinju skupljati sponzore. Krajem 2002. ulaze u studio i tijekom 2003. snimaju svoj album prvijenac, nazvan jednostavno po imenu sastava - Distorzija uma.

Tijekom 2003. Distorzija uma nastupa u Splitu i ima veliki koncert s Đubrivom u prepunom splitskom Domu omladine. U studenom iste godine, Boris Tomljanović napušta band i postaje pjevač u splitskoj metal grupi Low Divine. Kao privremena zamjena za par koncerata dolazi Mario Bavčević, da bi se Loren Šore pridružio kao stalni član u siječnju 2004.

U veljači 2004. izlazi album prvijenac sastava, u izdanju Full Metal Jacketa iz Zagreba. U ožujku Jakša Marušić prestaje s aktivnim bavljenjem glazbom iz privatnih razloga te napušta band.

Nakon kratke potrage Davor Delić se pridružuje bandu kao solo gitarist. Sastav se okreće u malo žešćem smjeru i sve više naginje zvuku metala. Tijekom godine sastav knjiži sve više nastupa, među kojima je najveći onaj sa sastavom Blazea Bayleya, bivšeg pjevača Iron Maidena. Također, sastav na svom albumu izdaje Hajdučku pismu, koja ulazi na kompilaciju pjesama o Hajduku i redovito se pušta na Poljudu[nedostaje izvor].

Krajem 2004. godine, Kažimir Cukar napušta sastav i postaje bubnjar u splitskoj hard rock grupi Staro željezo. Nakon neuspješne audicije za novog bubnjara, pada odluka o razlazu sastava.

U ožujku 2009. Nikola Aleksić, Davor Delić i Kažimir Cukar se nalaze i odlučuju ponovno okupiti Distorziju uma te nastaviti s radom. Na basu im se pridružuje Ivan Jurčević.

 Diskografija

    * Distorzija uma - 2004.

Članovi sadašnje postave

    * Nikola Aleksić - Vokal, Gitara,
    * Davor Delić - Gitara,
    * Ivan Jurčević - Bas,
    * Kažimir Cukar - Bubnjevi

Bivši članovi

    * Jakša Marušić - Gitara,
    * Loren Šore - Bas,
    * Boris Tomljanović - Bas,
    * Tino Čondić - Bubnjevi
 <a href="https://www.last.fm/music/Distorzija+Uma">Read more on Last.fm</a>. User-contributed text is available under the Creative Commons By-SA License; additional terms may apply.