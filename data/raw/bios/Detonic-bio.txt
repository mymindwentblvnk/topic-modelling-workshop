A DETONIC zenekar 1983-ban alakult Barcson egy középiskolásokból álló baráti társaságból.

Az első felállás tagjai: Gál Gábor dob, Csonka Zoltán basszus, Maróti Béla gitár, Henézi Imre gitár. A zenei irányzat Hard és Heavy elemekkel fűszerezett rock muzsika volt. Hat saját számot készítettünk ebben a felállásban. A zenekar tagjai közül, mint minden középiskolás csapatban, ki jobban, ki kevésbé akarta folytatni a zenélést.

Az első átalakulás 1983 év végén történt, amely meghatározta a zenekar további pályáját. Az akkoriban működő Rezon zenekarból csatlakozott Mezei Aladár „Ali” basszusgitáros, aki igen meghatározó személyisége lett a zenekarnak. Mind szövegeivel, mind jellemével a lázadás magas fokára fejlesztette a zenekar ideológiáját. Nem sokkal később csatlakozott a zenekarhoz Dernanecz Zsolt „Deca” dobos. Ő a Főnix zenekarból került a DETONIC-ba. A fiatal kiváló képességekkel megáldott srác a zenekar motorjaként hihetetlen lendületet hozott magával. A már majdnem kész felálláshoz csatlakozott az Admirál zenekar frontembere, Csernai Mihály „Csiba”. A mindig feketében, bőrruhában járó szólógitáros különálló jelenség lett. Zákányi János „Kojak” ének- és életművész hol bent volt a zenekarban, hol eltűnt, és kereste a rocker társadalom alapkövét, a „kábakövet”. Több demo és garázsfelvétel készült. A legismertebb közülük a ZÚZÓDÁS címet viselte 1988-ban, ami13 számot tartalmazott. A fiatal zenekar termékenységére jellemző, hogy sok szám készült ebben az időszakban.

A második felállás:
Henézi Imre „Mime” gitár és ének
Csernai Mihály „Csiba” szólógitár
Mezei Aladár „Ali” basszusgitár
Dernanecz Zsolt „Deca” dobok
Zákányi János „Kojak” ének- és életművész

Ez a formáció megmaradt az első pofonig, ami később felbomláshoz vezetett.

A koncerteken 500-600 főt megmozgató, állandóan játszó zenekar 1988-ban az országos Ki Mit Tud megyei döntőjét elsöprő fölénnyel nyerte, és bejutott a területi döntőbe. Ott azonban az akkor igen nagyon preferált ismeretségekkel rendelkező MORIS zenekar került be a DETONIC helyett az országos döntőbe egy nagy hátszéllel.

Dernanecz Zsolt, a zenekar motorja átszerződött az abban az időben agilis és feltörekvő Buchers zenekarba. A dobos kiszállása térdre kényszeríttette az akkoriban nagyon sikeres DETONIC zenekart.

A DETONIC legénysége sok meghallgatás után Nagy Gábor „Nagyitó” dobossal egészült ki. A zenekar 1991 júniusáig működött kisebb nagyobb sikerekkel, ami felélte a zenekar idegeit és feloszláshoz vezetett.

A DETONIC zenekar két tagja, Nagy Gábor „Nagyitó” dobos és Henézi Imre „Mime” gitáros az újonnan alakult kaposvári MESSENGER zenekarban folytatta pályafutását. Itt a kiváló virtuóz Torma „Kicsi” Zoltán (ex-Agressor) gitár, Nagy László ének, és Luczek Ferenc basszusgitár neve fémjelezte a zenekart. A többször átalakuló Messenger zenekar 2002-ben személyes problémák miatt kettéoszlott.

A MESSENGER zenekar alapító tagja, Henézi Imre „Mime” először MESSENGER néven akarta folytatni a zenélést, végül Dernanecz Zsolt „Deca” kérésére, mivel ő semmiképpen nem akar MESSENGER néven játszani, és a programunk gerincét egyébként is DETONIC számok adják, DETONIC néven újraalakultunk.

A DETONIC újjáalakulása 2002 márciusában történt, immár Kaposváron. Az azóta is változatlan felállás: 
Henézi Imre „Mime” gitár, ének
Torma „Kicsi” Zoltán gitár
Dernanecz Zsolt „Deca” dobok
Farkas Péter „Farek” basszusgitár.

Azóta elég sokat játszunk általában nagyobb zenekarok vendégeként , főként Dél -Dunántúlon illetve építjük vidéki kapcsolatainkat is. Három számos demonk jelent meg saját terjesztésben. A közeljövőben tervezzük egy telejesen új dalokból álló nagylemez felvételét. <a href="https://www.last.fm/music/Detonic">Read more on Last.fm</a>. User-contributed text is available under the Creative Commons By-SA License; additional terms may apply.